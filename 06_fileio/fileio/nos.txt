NOS Nieuws
•
vandaag, 10:28
•
Aangepast vandaag, 13:44
Openbaar Ministerie eist 14 jaar en tbs in Barendrechtse zedenzaak
Deel dit artikel
Het Openbaar Ministerie (OM) eist 14 jaar en tbs met dwangverpleging tegen Mels van B., verdachte in de Barendrechtse zedenzaak. Volgens het OM is bewezen dat hij minderjarige meisjes heeft gedrogeerd en seksueel misbruikt, en dat hij hen ook heeft gefilmd en gefotografeerd.

Volgens de officier van justitie heeft van B. zijn eigen belangen boven die van de meisjes gesteld. "Hij heeft hun een normale gezonde seksuele ontwikkeling ontnomen." Ook zou hij op grove wijze misbruik hebben gemaakt van het vertrouwen van de meisjes en ouders in het gezin waar zij logeerden.

Het OM benoemt de obsessieve drang naar seksueel handelen van de verdachte. "De verdachte wist wat hij deed. Hij ging niet op zoek naar hulp, maar naar nieuwe logees", aldus de officier. Er wordt gesproken van een hoog risico op herhaling als verdachte weer op vrije voeten zou komen.

Psychologen en psychiaters hebben tijdens het onderzoek in het Pieter Baan Centrum vastgesteld dat van B. leidt aan meerdere stoornissen, waaronder autisme, pedofilie, hyperseksualiteit en borderline kenmerken. Ook zij adviseerden justitie tbs met dwangverpleging.

Gruwelijke details
Tijdens het requisitoir kwamen gruwelijke details naar voren. In veel gevallen spreekt de officier van justitie van "binnendringing". Het meeste bewijs in de zaak komt uit verklaringen van de verdachte en de beelden die hij maakte.

Van B. diende de meisjes slaapmiddelen toe voor hij ze misbruikte, bijvoorbeeld door het te mengen in hun drankje. Volgens het OM staat vast dat het ging om Temazepam, een middel dat slaperig maakt en spierverslappend werkt. Dat blijkt uit toxicologisch onderzoek van haarmonsters van de slachtoffers.

Uit een aangifte blijkt dat een van de meisjes na een logeerpartijtje nog steeds vermoeid en verward thuiskwam bij haar ouders.

'Niets gedaan om het te voorkomen'
Aan het begin van de vierde zittingsdag reageerde van B. op de slachtofferverklaringen van de ouders van de misbruikte meisjes. Hij erkende niets te hebben gedaan om het misbruik te voorkomen, terwijl daar volgens hem wel degelijk mogelijkheden voor waren.

"Ga ik de makkelijke weg nemen en me verschuilen achter stoornissen en smoesjes? Nee. Ik heb niets gedaan om het misbruik te voorkomen", verklaarde hij.

De zitting begon met de verklaring van de verdachte:


0:59De verklaring van de verdachte in de Barendrechtse zedenzaak
Op de vraag van de rechter of hij bewust heeft afgewogen wat een goede of een slechte keuze was, bijvoorbeeld hulp zoeken bij een huisarts of psycholoog of doorgaan met zijn daden, antwoordde Van B. dat hij die keuze heeft gehad. "Ik had het kunnen voorkomen, maar heb steeds de verkeerde keuze gemaakt."

Zo vertelde hij dat hij bij een psycholoog zat, waar hij kon vertellen wat er speelde, maar deed hij dat niet. "Daar heb ik enorm veel spijt van. Ik heb niet gezegd dat ik een heel groot probleem had."

'Hoop slachtoffers minder'
Dat Van B. het misbruik bij de psycholoog niet ter sprake bracht, kwam volgens hem doordat zijn daden uitspreken het voor hem "tastbaar maakte". "Dan zou het naar buiten komen, maar dan waren er wel een hoop slachtoffers minder geweest."

Van B. bekende eerder dat hij tientallen meisjes ernstig seksueel heeft misbruikt. De slachtoffers waren voornamelijk vriendinnetjes van zijn dochter, die hij drogeerde met slaapmiddelen. Hij maakte vervolgens beelden van het misbruik, dat gebeurde in zijn woning in Barendrecht en in zijn caravan op een camping in het Brabantse Hoeven.

Na observatie in het Pieter Baan Centrum hebben gedragsdeskundigen verschillende stoornissen bij de verdachte vastgesteld. Zij schatten de kans op een succesvolle behandeling klein en adviseerden justitie tbs met dwangverpleging.